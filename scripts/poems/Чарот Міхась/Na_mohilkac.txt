Спявай мне, дзяўчынка, пра кветкі, пра гай,
Пра лепшыя дні, пра вясну,
Пра наша каханне, галубка, спявай -
Пад ціхі твой спеў я засну.
Ці помніш спатканне, нясмелы пагляд...
Нам зорка там з неба упала,
Там месячык ясны ўзіраўся на сад,
Ты думкі мае угадала.
І песню пачуў я, ты пела тады,
А гукі нясліся далёка,
Той песні вясенняй засталісь сляды,
У сэрца запалі глыбока.
Гады праляцелі... Нібы неўзначай
Мы разам спаткалі вясну...
Дык зноў тую песню, дзяўчынка, спявай, -
Пад ціхі твой спеў я засну...